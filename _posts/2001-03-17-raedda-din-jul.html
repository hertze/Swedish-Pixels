--- 
title:      Rädda din jul
created_at: 2001-03-17 13:44:00.791401 +01:00
keywords:   film,jul
description: Joakim Hertze skriver på webben
layout:     post
---

	<p>Ok. Det är dagen före dopparedagen. Doften av glögg och pepparkakor ligger tät och den klädda granen gnistrar harmoniskt i andra ändan av rummet. Ändå känns det mer som en måndag i oktober. Katastrof! Hur du än försöker att klämma fram lite julkänslor kommer du aldrig upp i de nivåer du upplevde under din barndoms oskuld. Är allt hopp ute? Har du till sist blivit vuxen? Nej då. Det är bara dags för en tur till videobutiken. För min egen del finns det inget som kan få igång en inre julstorm som några väl valda filmer.</p>

	<h2>Ensam hemma</h2>

	<p>Odrägligt lillgamla odågan <em>Kevin MacAllister</em> skall åka med sin familj till Florida för att fira jul, men på grund av en serie olyckliga omständigheter kommer han inte med vid avfärden utan finner sig vara själv hemma i villan över julen. Snö, julmusik och sentimental familjekärlek i kombination med hederlig slapstickhumor gjorde denna film till en succé 1990. Naturligtvis är den en julklassiker och har fått två uppföljare.</p>

	<h2>The Nightmare before Christmas</h2>

	<p>Det är (såklart) <strong>Tim Burton</strong> som ligger bakom denna underbara animerade dockmusikal, som lär baseras på en dröm som han haft som barn. Jack Skellington, kungen av Halloween-landet, har på sistone känt sig lite nere och missnöjd med sitt liv och bestämmer sig för att i all välmening ta över julens högtid istället. Naturligtvis slutar projektet i förnöjsam katastrof, men allt ordnar naturligtvis upp sig till det bästa. Filmen är full av finurliga detaljer och flödar av fantasi, vilket gör den till en underbar film för alla åldrar.</p>

	<h2>Ett päron till farsa firar jul</h2>

	<p>Vi får återigen se <strong>Chevy Chase</strong> axla <em>Clark W. Griswolds</em> tunga mantel när han sätter ut för att skapa den perfekta familjejulen för sina nära och kära. Ackompanjerat av hederliga slapsticks för vi följa Clarks drömmar gå i kvav för att på slutet återuppstå i klassisk amerikansk julanda. På sina ställen når humorn oändliga djup, med på det hela taget känns det ändå mycket underhållande. Julkänslorna råder det inte heller någon brist på.</p>

	<h2>Hook</h2>

	<p>Detta är kanske den enda film i den här listan som till sin form är en riktigt klassisk julmatiné. <strong>Steven Spielberg</strong> regisserar <strong>Robin Williams</strong>, <strong>Dustin Hoffman</strong> och <strong>Julia Roberts</strong> i denna moderna adaptation av <em>Peter Pan</em>. Peter har vuxit upp till en trist affärsman i Amerika, men när hans barn blir kidnappade av Kapten Krok blir han tvungen att återvända till Neverland för att återfinna sitt ungdomssinne. Precis vad man vill se på juldagen med en stor ask chokladpraliner i knät.</p>

	<h2>Döda poeters sällskap</h2>

	<p>Egentligen är väl detta inte riktigt en julfilm, men jag spelade in den från TV3 när de visade den en julafton för många år sedan och det räcker för mig. Varje gång jag ser julreklamen från Forbo Forshaga och <strong>Hasse Aro</strong> med en mysig julgran i bakgrunden kommer jag ihåg hur det kändes den julen. Mysigt värre.</p>

	<h2>Ett underbart liv (It&#8217;s a Wonderful Life)</h2>

	<p><strong>Frank Capras</strong> sockersentimentala film om den vänliga familjefadern George vars liv på sistone inte har funkat riktigt som han vill och som därför planerar att kasta sig ifrån en bro. Han hindras emellertid av en ängel, som i jakt på ett par vingar har fått i uppdrag att visa George hur eländig världen skulle ha blivit om han aldrig fötts. Denna film är en årlig jultradition i <span class="caps">USA</span>, men har aldrig riktigt slagit i Europa. Själv skall jag erkänna att jag hittills inte har orkat se hela filmen på en gång (den är alldeles för lång), men julkänslorna lyser igenom i alla fall.</p>

	<h2>Batman Återkomsten</h2>

	<p>Kanske den mer kontroversiella filmen i sammanhanget. Det är <strong>Tim Burton</strong>, med sitt sinne för mysiga scenografier, som regisserat denna andra film om nattens hämnare och denna gång får vi se Gotham City i signad juletid. Mellan slagsmål och trevliga effekter finns det tonvis med snö och även en och en annan julgran.</p>

	<h2>Mupparnas jul</h2>

	<p>Jag har bara sett den en gång av misstag på dansk TV, men har sedan dess försökt få tag i en icke dubbad version på video. Vilken stämning det är i denna mupp-version av <strong>Charles Dickens</strong> &#8220;A Christmas Carol&#8221;. Massor av snö, granar och mysiga julföresatser.</p>