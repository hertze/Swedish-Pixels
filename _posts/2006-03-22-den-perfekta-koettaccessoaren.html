--- 
title:      Den perfekta köttaccessoaren
created_at: 2006-03-22 10:39:00.791401 +01:00
keywords:   mat,recept
description: Joakim Hertze skriver på webben
layout:     post
---

	<p>Ibland känns livet så där trögt, platt och utan guldkant. Det gäller då att man har strategier för att hjälpa en själv upp på banan igen. Ett sätt är att skämma bort sig med riktigt god och vällagad mat. Något som aldrig slår fel är att servera riktigt mört oxkött till potatis och en väl reducerad rödvinssås. Av egen erfarenhet vet jag att den senare dessutom fungerar utmärkt till stekt tonfiskfilé.</p>

	<p>För fem personer:</p>

	<ul>
		<li>2 hela vitlökar</li>
		<li>1 gul lök</li>
		<li>½ dl strösocker</li>
		<li>½ flaska rött vin</li>
		<li>3 dl vatten</li>
		<li>¾ dl koncentrerad kalvfond</li>
		<li>15 g smör</li>
		<li>eventuellt Maizena majsstärkelse eller redning</li>
	</ul>

	<p>Sätt ugnen på 200°C. Plocka loss vitlöksklyftorna från stocken, klyfta löken grovt och bre ut alltsammans på en plåt. Rosta i ungens mitt i cirka 20 minuter.<br />
Under tiden smälter du sockret i en gryta och låter det bli gyllenbrunt. Tillsätt den rostade löken och vitlöken, rödvinet, vattnet och kalvfonden och låt det koka ner tills det återstår knappt 2 dl. Sila av det hela och red med Maizena, om du tycker det senare är nödvändigt. Själv brukar jag hoppa över detta, så såsen blir rätt lagom simmig av sig själv om man inte snålar med reduceringen. Tillsätt smör, salta och peppra efter smak.</p>

	<p>Voila.</p>