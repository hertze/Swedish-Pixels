--- 
title:      Det är en arg värld
created_at: 2005-09-30 20:40:16.791401 +01:00
keywords:   samhälle,vardagsthriller
description: Joakim Hertze skriver på webben
layout:     post
---

	<p>Jag bevittnade ett litet vardagsdrama i går på bussen till jobbet. I mellansektionen satt två femtio plus kvinnor och samspråkade i godan ro. Plötsligt började röstnivån hos den ena öka tills hon nådde någon form av crescendo, där hon med tillspetsat språk beskyllde den andra för att snacka skit om henne. Det avslutades med att den arga damen flyttade sig till andra ändan av bussen och satt och muttrade för sig själv. Jag tror inte hon var riktigt välmöblerad i huvudet (professionell gissning).</p>

	<p>Kort därefter, då vi stannade vid Värnhemstorget, började en äldre man skälla ut en ung tjej på grund av att hon pratade i mobiltelefon på &#8221;allmän plats&#8221;. När jag var i flickans ålder hade jag blivit skraj och bett om ursäkt, men så gör man tydligen inte nu för tiden. Hon bet tillbaka. Bra gjort. De båda försvann grälande ut bland folket vid busshållsplatsen.</p>

	<p>När det förekommer så här mycket aggression på sjuans buss i Malmö är det inte konstigt att det förekommer krig och annat otrevligt ute i den stora världen.</p>