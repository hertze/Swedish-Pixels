---
title: Swedish Pixels har flyttat igen
layout: post
---

Efter en kort flirt med [Webby][1] har Swedish Pixels flyttat igen, den här gången till [Movable Type][2]. Även om jag tyckte Webby var alldeles underbart i sin enkelhet blev nackdelarna med ett statiskt system bundet till *en* dator alltför uppenbara. Eftersom jag till vardags arbetar utanför hemmet är det en klar fördel att kunna göra ändringar i vilken webbläsare som helst -- till och med på min iPhone. Jag hade också underskattat bekvämligheten med att publicera en text genom att trycka på en knapp. Jag är helt enkelt inte tillräckligt nördig för att orka knacka kommandon i terminalen.

Dessutom saknade jag kommentarerna.

Tidigare har jag använt [Textpattern][3] under många år, men jag passade nu på att byta till ett mer etablerat system. Jag upplevde att jag var tvungen att installera alltför många plugins för att få TextPattern att uppföra sig som jag ville, vilket gjorde varje uppdatering omständlig. Movable Type stödjer allt jag behöver redan ur kartongen och har dessutom bättre stöd i tredjeparts-programvara, som [MarsEdit][4].

Movable Type låter mig välja om jag vill publicera min sajt dynamiskt eller statiskt. Erfarenheterna från Webby har gjort att jag har valt den statiska vägen, till viss del på grund av att det minskar trycket på servern, men också för att jag då har en chans att förstå mig på innehållet i min `.htaccess`-fil.
Livet är för kort för obegripliga unix-kommandon.

[1]: http://webby.rubyforge.org/
[2]: http://movabletype.com
[3]: http://textpattern.com
[4]: http://red-sweater.com/marsedit
