--- 
title:      Halloween
created_at: 2001-02-22 13:39:00.791401 +01:00
keywords:   
description: Joakim Hertze skriver på webben
layout:     post
---

	<p class="ingress">Under de senaste åren känns det som om vi har fått en helt ny högtid här i Sverige. Plötsligt är november fulla av barn utklädda till skelett och köttspöken, TVn är full av skräckinriktad reklam och Lund är fullt av Halloweenpartyn. Hur kunde detta hända?</p>

	<h2>Kelterna</h2>

	<p>För länge sedan var Storbritannien och norra Frankrike bebott av kelterna, ett pastoralt folk som levde i nära samklang med naturen och årstidernas växlingar. Den första november varje år firade de sin nyårsafton, vilket markerade övergången från &#8220;solens tid&#8221; till &#8220;mörkrets och kylans tid&#8221;. Detta firande tog sig uttryck i en tre dagar lång eld-festival, som gick under namnet <strong>Samhain</strong> (så-ein), under vilken alla eldar utsläcktes för att ersättas av ny magisk eld ifrån druiderna. Under denna övergång från det gamla till det nya året trodde man att avståndet var som minst mellan vår värld och de dödas och detta var det bästa tillfället att kommunicera med avlidna närstående. Man trodde att de ondskefulla döda under dessa dagar antog skepnaden av djur, där de allra värsta blev katter (!). Människor firade med dans, musik och parader utklädda i djurhudar av olika slag. För att avlidna släktingar skulle hitta hem till sin familj, och för att hålla objudna andra borta, gröpte man ut ansikten ur rovor och lyste upp den ifrån insidan med glödande kol. Man roade sig även med att i förklädnad knacka dörr och utsätta folk för practical jokes om de inte hade något gott att bjuda på.</p>

	<h2>Romarna</h2>

	<p>Runt år 100 före Kristus invaderade romarna Storbritannien och de hade då med sig många seder och festligheter i bagaget. En av dem var Pomona, vilken fått sitt namn efter deras frukt- och trädgårdsgudinna och som firades runt den första november. Efter ett par hundra år av romersk styre började denna festlighet smälta samman med Samhain.</p>

	<h2>Kristendomen</h2>

	<p>Den sista ingrediensen i vår moderna Halloween kommer så ifrån kristendomen. År 835 efter Kristus instiftade den Romersk Katolska Kyrkan den första november som helgdag för att ära alla helgon. Denna dag kallades All Helgona Dag (All Hallows, Hallowmas). Åratal senare gjorde kyrkan även den andra november till helgdag och kallade den för Alla Själars Dag, för att hedra de döda. Dessa två dagar firades med stora eldar, parader och människor som klätt ut sig till helgon, änglar och demoner.</p>

	<h2>Syntes och utveckling</h2>

	<p>Emellertid glömde inte människor sina gamla seder helt och fullt bara för att kyrkan introducerade en del nya koncept. Istället skedde ytterligare en sammansmältning och den 31 oktober blev så småningom känt som Halloween. När potatisskördarna började slå fel hemma i Storbritannien emigrerade många människor till <span class="caps">USA</span> och tog med sig sina seder. Här bytte man emellertid snabbt ut rovorna mot de inhemska pumporna, vilka visade sig vara betydligt enklare att karva ut ansikten på. Det skulle dock dröja ända fram till 1800-talet innan denna högtid fick riktigt fäste i detta nya land. Under inflytandet av vår moderna anglofila kommersialism har så slutligen fenomenet letat sig fram till vårt avlånga land. Trevligt? Det tycker nog jag i alla fall (Anna tycker att det är löjligt med alla dyra dräkter).</p>
