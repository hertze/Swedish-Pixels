--- 
title:       Nyheter i iPhone OS 3.0
created_at:  2009-03-18 12:54:01.791401 +01:00
keywords:    Apple, iPhone, push, spotlight
description: Igår förhandsvisade Apple några av nyheterna i iPhone OS 3.0. Jag blev inte imponerad, men ser ändå fram emot push, landskapsläge, Spotlight-sökning och klipp-och-klistra.
layout:      post
---

Jag sitter och kollar på [presentationen av iPhone OS 3.0][1], som igår hölls på Apples campus i Cupertino. Jag måste säga att jag känner mig en smula kallsinnig. Förmodligen beror det på att min iPhone redan idag kan det mesta jag behöver. I min värld vore den största förbättringen en snabbare CPU och mer minne, för att göra telefonen rappare.

Icke desto mindre fanns det en del förbättringar värda att vänta på:

1. **Landskapsläge i fler applikationer.** Detta är något jag saknat, framför allt i Mail. Jag tycks ha för feta fingrar för att kunna skriva bekvämt i porträtt-läge.
2. **Cut--Copy--Paste.** Även detta är något jag saknat vid några tillfällen. Inte minst när Telia skickar omöjliga lösenord via SMS, som jag behöver för att kunna logga in på Homerun-hotspots. Mitt minne har uppenbara svårigheter med slumpmässiga textsträngar. Apples implementering verkar vara *riktigt* smart.
3. **Spotlight-sökning.** [Quicksilver][2] -- och nu senast [Google Quick Search Box][3] för Mac -- har totalt skämt bort mig. Numera orkar jag sällan fumla runt i Finder, eller i Dock, utan söker efter allt jag behöver. Om Apple lyckas föra över metodologin till iPhone kan det bli en riktigt höjdare. Gränssnittet verkar vara intuitivt och snyggt.
4. **Push notifieringar.** Jag känner mig lite kluven till detta. Å ena sidan vore det toppen att bara kunna kasta en snabb blick på telefonen för att se om det finns någon väntande epost, nya artiklar i RSS-flöden, eller liknande. Jag hade välkomnat ikon-märken (badges) som uppdateras automatiskt, utan att man behöver starta programmet i fråga. Å andra sidan är jag lite på min vakt mot att invaderas av information. Det finns en klar poäng med att *jag själv* måste ta beslutet att aktivt kolla mina informationsflöden.
Den typ av "push" man beskriver tycks vara väl lämpad för meddelande-tjänster av olika slag, där all information går via en central server. Det är oklart om det skulle fungera för GTD-program som [Things][4]. Här finns ingen server med programvara som kan avgöra om ett slutdatum närmar sig, för att då skicka en notifiering -- via Apples moln -- till min telefon.

Som vanligt när det gäller Apple tror jag att slutresultatet blir större än summan av delarna. Jag kommer trots allt med glädje ladda ner det nya operativsystemet i juni.

[1]: http://www.apple.com/iphone/preview-iphone-os/
[2]: http://docs.blacktree.com/quicksilver/what_is_quicksilver
[3]: http://code.google.com/p/qsb-mac/
[4]: http://culturedcode.com/things/iphone/