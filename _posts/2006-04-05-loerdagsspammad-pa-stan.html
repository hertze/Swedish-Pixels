--- 
title:      Lördagsspammad på stan
created_at: 2006-04-05 09:57:00.791401 +01:00
keywords:   storstad,reklam
description: Joakim Hertze skriver på webben
layout:     post
---

	<p>Redan när man kommer in på Malmös Södra Förstadsgata ser man dem ta sats: pärmbärande unga män och kvinnor med logotyper på sina jackor.</p>

	<p>&#8221;Hej! Ursäkta? Har du en stund över?&#8221;<br />
&#8221;Hallå! Vill du vara med och rädda världen idag?&#8221;<br />
&#8221;Vad gör din pensionspengar just nu?&#8221;<br />
&#8221;Ursäkta? Hur mycket ringer du för i månaden?&#8221;</p>

	<p>Pärm efter pärm, tidskrift efter tidskrift, reklamblad efter reklamblad trycks upp i ansiktet på en medan man långsamt trevar sig fram längs stråket. De första fem gångerna lyckas man le vänligt samtidigt som man bestämt avböjer en konversation, men allt eftersom börjar mungiporna dala.</p>

	<p>Vad skiljer egentligen den här typen av aktiv marknadsföring från all spam man får i epostlådan, eller för den delen alla irriterande telefonförsäljare som terroriserar en kvällstid? Förutom ämnesvalen (jämför &#8221;Vill du vara med och rädda torsken&#8221; med &#8221;Have you ever been fascinated by the idea of penis augmentation?&#8221;) alls ingenting. Alla dessa företeelser är exempel på reklam jag inte har bett om. Hur behjärtansvärda syften man än har, när man på detta sätt närmar sig främlingar på stan, vill jag slippa slåss för mitt privatliv när jag är ute och spatserar med min familj.</p>

	<p>De försäljare som endast försöker pracka på mig nya mobiabonnemang har jag inte så ont av att avspisa, men alla de människor som ger av sin tid för att förändra världen till något bättre förtjänar i mina ögon en applåd. Då jag emellertid inte orkar bjuda in och lyssna på allt och alla och inte heller vill öppna plånboken urskillningslöst vareviga lördag ger de mig tyvärr även ett dåligt samvete på samma gång. </p>

	<p>Även om jag inser att detta är <em>mitt</em> bekymmer tycker jag inte om när folk får mig att må dåligt och följaktligen finner jag mig alltmer irriterad på dessa pärmbärare. Numera har jag till och med börjat undvika de delar av stan där jag vet att de håller till och vi vet ju alla att undvikande inte är en konstruktiv strategi. </p>

	<p>Så här kan det helt enkelt inte hålla på. Vad skall man ta sig till? Bör man skänka bort sina samlade tillgångar och få det hela överstökat?</p>