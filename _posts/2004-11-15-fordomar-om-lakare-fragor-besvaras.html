--- 
title:      Fördomar om läkare; frågor besvaras
created_at: 2004-11-15 21:25:38.791401 +01:00
keywords:   läkare
description: Joakim Hertze skriver på webben
layout:     post
---

	<p>Det är väl dags att jag själv besvarar <a href="http://blog.hertze.com/visa/264">de indignerade frågor</a> om läkarens vardag som jag kastade ut för ett tag sedan. Jag måste säga att jag blev en smula positivt överraskad av de svar jag läst. Påfallande många sammanföll faktiskt med de åsikter och fakta som jag själv anser utgör sanningen. Här kommer frågorna med mina svar:</p>

	<ul>
		<li>Hur mycket tjänar en nylegitimerad läkare varje månad? Tycker du att han eller hon är värd denna lön? <em>En nylegitimerad läkare tjänar idag mellan 28.000 och 34.000 kronor. Det är möjligt att man kan få ytterligare en liten slant om man jobbar i Norrland. För att få denna lön har vi utbildat oss i fem och ett halv år och sedan gjort en allmäntjänstgöring på 18-21 månader. Jag tycker absolut att vi förtjänar denna lön och hade förstås gärna sett att den var ännu lite högre.</em></li>
		<li>Finns det en gräns för hur många timmar per dygn en läkare får arbeta? <em>Nej, idag finns det faktiskt ingen gräns för hur många timmar i sträck en läkare kan tvingas arbeta, ty landstingeen har förhandlat bort den arbetsmiljölag som gäller för alla andra yrkesgrupper. Förhoppningsvis blir det ändring på denna i och med att den  nya EU-lagstiftningen träder i kraft.</em></li>
		<li>Får en ung nylegitimerad läkare ha ett Statoil-kort, öppna ett mobiltelefonabonnemang, eller ta ett litet lån? <em>För att få åtnjuta dessa privilegier krävs en fast anställning, vilket en läkare inte har förrän den påbörjar sin specialistutbildning. Denna kommer förhoppningsvis någon gång efter legitimeringen, om nu landstingen får råd att utbilda fler läkare.</em></li>
		<li>Är en allmänläkare (=distriktsläkare) specialistkompetent? <em>Yes. För att bli allmänläkare krävs fem års specialistutbildning, dvs. en lika lång utbildning som en neurokirurg behöver.</em></li>
		<li>Får en läkare flyttbidrag av Arbetsförmedlingen när de måste flytta för att få jobb? <em>I Skåne hade arbetsförmedlingen tidigare bestämt att läkare som enda yrkesgrupp var undantagna från möjligheten att få flyttbidrag. Jag vet inte om det är annorlunda nu.</em></li>
		<li>Är det din läkare som bestämmer om du får bli sjukskriven eller inte? <em>Nej, det är Försäkringskassan som bestämmer detta.</em></li>
		<li>Får läkare strejka för att tvinga sin arbetsgivare till bättre arbetsvillkor? <em>Nej, vårt fack har förhandlat bort strejkrätten. Smart, va?</em></li>
		<li>Är det läkarens fel att du får vänta 12 timmar på akuten med din onda mage? <em>Bara så till vida att vi borde sätta ner foten och sätta stopp för dagens sjukvårdscirkus.</em></li>
	</ul>

	<p>There you have it.</p>