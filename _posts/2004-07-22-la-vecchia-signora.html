--- 
title:      La Vecchia Signora
created_at: 2004-07-22 19:05:24.791401 +01:00
keywords:   mat,tips
description: Joakim Hertze skriver på webben
layout:     post
---

<p>Under vårt semesterbesök i Köpenhamn var vi en kväll sugna på en matbit italienskt. Vi knatade runt en stund i staden, innan vi hittade en restaurang som skyltade med tiramisu på menyn.</p>

	<p><em><a href="http://www3.aok.dk/E/V/CPHDK/0004/30/41/">La Vecchia Signora</a></em>, på Grønnegade 14, visade sig vara ett lyckokast. Etablissemanget, som vunnit utmärkelsen Köpenhamns bästa pizza 2001 och 2002, var en såväl gastronomisk som kulturell upplevelse. Restaurangen drivs av <b>Achille Melis</b>, som kom till Danmark från Sardinien för femton år sedan och som endast tycks ha anställt synnerligen effektiva landsmän. Ruljansen sköts i en resande fart på en blandning av danska och italienska, vilket kan vara en smula besvärande för dem av oss som inte talar någondera flytande. Man importerar sina egna råvaror och viner direkt från Italien och uträttar därefter storverk. Menyn består till största delen av pastarätter och pizza, men det finns även några få kötträtter och en fiskrätt att välja emellan. Jag provade på en <em>Prosciutto Crudo</em>, en pizza med endast parmaskinka och mozarellaost, vilken smakade gudomligt. Kyparen rekommenderade en <em>Valpolicella</em> för 440 danska kronor, men vi snålade till den med en yngre variant för blott 225 (!) kronor. Vid en efterföljande titt i vinlistan såg vi flaskor som kostade upp till 1500 danska kronor, så man tycks ta det här med vin ytterst allvarligt.</p>

	<p>Prova på restaurangen om du inte redan har gjort det och ändå befinner sig i Köpenhamn. Man tycks få pluspoäng om man beställer på italienska och om man ber om en espresso på maten.</p>