--- 
title:      Myst
created_at: 2004-06-22 07:34:00.791401 +01:00
keywords:   myst
description: Joakim Hertze skriver på webben
layout:     post
---

	<p><img src="/bilder/generic/mystiv.jpg" title="Myst" alt="Myst" width="459" height="218" /></p>

	<p class="ingress">För väldigt länge sedan (sisådär 1995) köpte jag ett datorspel på vårt lokala köpcenter efter att ha läst en positiv recension i någon tidning. Spelet hade titeln <em>Myst</em> och det förändrade på sätt och vis mitt liv, om inte annat så för att det var de första datorspel jag någonsin haft tålamod att sätta mig in i.</p>

	<p>I Myst hamnar man på en mystisk öde ö med en minst sagt eklektisk arkitektur och många märkliga gåtor. Ett av de största mysterierna är vad nu detta är för en plats och vad man egentligen gör där. Genom att gå omkring på denna ö och nyfiket undersöka allt som kommer i ens väg kan man så småningom lösa olika logiska och mekaniska gåtor och på så sätt komma vidare till andra öar, där insamlandet av pusselbitar fortsätter. Efterhand framträder bilden av vad Myst är och vem som skapat dessa världar.</p>

	<p>Det jag tyckte var mest tilltalande var nog upptäckarmomentet och det zenlika lugn som vilade över de 3D-modellerade miljöerna. Det senare till stor del tack vare det originella soundtrack som ingick i spelet. Det tog mig nog ett halvår till ett år att lösa hela spelet (med många och långa pauser) och sedan var det bra med det. Tills nu.</p>

	<h2>Uppföljare</h2>

	<p>I samband med att jag nu köpte en ny dator kom det sig att jag beställde <em>Riven</em>, uppföljaren till Myst som kom ut 1997. Tillsammans med min flickvän upptäckte jag mig igenom fem nya fantastiska världar med nya gåtor och fullständigt omtumlande miljöer. Spelmiljön hade tagit ett jättekliv framåt jämfört med Myst, och den 3D-animerade grafiken var nu näst intill fotorealistisk. Intressant nog tyckte min flickvän (även hon helt datorspelsovan) att det var minst lika spännande som jag och vi hade helt enkelt inget annat val än att köpa den tredje och senaste episoden i Mysttrilogin. Detta spel, <a href="http://www.myst3.com"><em>Myst <span class="caps">III</span>: Exile</em></a>, visade sig bjuda på en överraskning. I de två tidigare spelen tog man sig framåt genom att klicka sig igenom väsentligen statiska stillbilder och man hade en begränsad möjlighet att se sig omkring. I Myst <span class="caps">III</span> hade man plötsligt möjlighet att helt obegränsat se sig om i 360&deg; panorama.</p>

	<p><img src="/bilder/generic/myst2.jpg" style="float:right; margin: 4px 0 4px 8px;" title="Myst Revelation" alt="Myst Revelation" width="156" height="226" /> Mot slutet av år 2003 kom Cyan  ut med <a href="http://uru.ubi.com/us/"><em><span class="caps">URU</span>: Ages Beyond Myst</em></a>, vilket är lite annurlunda uppbyggt än sina föregångare och på sätt och vis kan ses som en spin-off. Här spelar man inte längre ur ett strikt första-persons perspektiv, utan man skapar sig en spelkaraktär med vars hjälp man utforskar sin omgivning. När man har spelat klart de världar som följer med spelet kan man för en extraslant spela <em><span class="caps">URU</span> Live</em>, där man via en spelserver får tillgång till ett växande antal åldrar och även kan interagera med andra spelare. Till skillnad från de tidigare spelen, som utnyttjade förrenderade stillbilder, är detta uppbyggt med hjälp av en 3D-renderingsmotor som skapar miljöerna i realtid. Detta ger förstås mer realistisk rumskänsla, men enligt min mening på bekostnad av grafikens kvalitet och atmosfär.</p>

	<p>Nu till hösten släpper <em>UbiSoft</em> den fjärde installationen i den ursprungliga Myst-serien. <a href="http://www.mystrevelation.com"><em>Myst Revelation</em></a> tycks bygga på spelkoncept från <em>Exile</em>, och ser mycket lovande ut såväl grafik- och musikmässigt som intrigmässigt. Här skall man tydligen äntligen få reda på vad som hände med Atrus båda sönder, som gjorde livet surt för oss alla i det ursprungliga <em>Myst</em>. Jag kan knappt vänta. </p>

	<h2>Vem ligger bakom myst?</h2>

	<p>Myst och Riven utvecklades av bröderna <strong>Rand</strong> och <strong>Robyn Miller</strong>, vilka tillsammans skapade <a href="http://www.cyanworlds.com/"><em>CyanWorlds</em></a> 1987. Bröderna hade länge varit intresserade av att skapa intressanta och fascinerade alternativvärldar och tillsammans satte de sig ner och designade dittills osedda miljöer och en komplett bakomliggande historia. Myst var det första spelet i sitt slag och var således en rejäl chansning ifrån företagets sida. Det visade sig dock att de skulle slå väl ut och tillsammans har Myst och Riven sålt mer än något annat datorspel till dags dato. Myst <span class="caps">III</span> är utvecklat av <em>Presto Studios</em>, men man har använt sig av Rand Miller och Cyan för att se till att historien hålls konsekvent. Original-Myst har sedan dess getts ut på nytt i en förbättrad version (<em>Masterpiece Edition</em>) och man har även utvecklat en version kallad <em>RealMyst</em>, vilken tillåter fri rörlighet. Myst <span class="caps">III</span> kom ut i september 2001 och har redan vunnit ett stort antal utmärkelser för sin fantastiska grafik och sin genuina och spännande storyline. Myst IV, tycks vara utvecklad av UbiSofts studio i Kanada, med musik av <strong>Jack Wall</strong> och ingen mindre än <strong>Peter Gabriel</strong>.</p>

	<p>Jag måste avsluta med att verkligen rekommendera dessa spel. Särskilt om man inte brukar sitta vid datorn och pilla. De duger dessutom utmärkt som familje-/kompispyssel, då de är väldigt roliga att spela tillsammans med andra</p>