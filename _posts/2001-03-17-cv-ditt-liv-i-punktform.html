--- 
title:      CV - ditt liv i punktform
created_at: 2001-03-17 13:34:00.791401 +01:00
keywords:   
description: Joakim Hertze skriver på webben
layout:     post
---

	<p>Numera kan man inte slå upp en platsannons utan att stöta på begreppet &#8220;CV&#8221;. Det verkar som om det på något sätt har blivit lite av ett modeord under slutet av nittiotalet; en förhippning av den gamla hederliga &#8220;meritförteckningen&#8221;. Men vad innebär ordet egentligen?</p>

	<p>CV, ifrån latinets &#8220;curriculum vitae&#8221;, är helt enkelt en livsbeskrivning i kortfattad form. Något som de allra flesta arbetsgivare, nu som då, tycks kräva av sina arbetssökande. Utöver det personliga brev du skriver är det ditt CV som kan leda fram till den där arbetsintervjun du så hett eftertraktar. Hur bör då ett CV se ut för att gå hem? Det går tyvärr inte att ge några strikta regler att hålla sig till, men några rekommendationer kan ändå ges. Följande rubriker brukar vara kutym att ha med:</p>

	<p><strong>Persondata</strong> Här anger du ditt namn och personnummer, följt av adress, telefonnummer och eventuell epost-adress. Om du dessutom har en trevlig och hyfsat seriös hemsida som du tror väger åt din fördel kan du dessutom även inkludera webbadressen till densamma.</p>

	<p><strong>Ambitioner</strong> Här formulerar du dina mål och förhoppningar om framtiden. Hur ser du på ditt framtida liv inom yrkesvärlden? Vad vill du med ditt privatliv? En liten varningsflagga kan här resas för arbetssökande tjejer. Fortfarande är det nog tyvärr så att en del kompetenta kvinnor inte får jobb enbart på grund av att de tänker skaffa barn inom en snar framtid. Det kan alltså vara taktiskt att inte skylta allför mycket med planerna på en gammaldags familj med 15 barn.</p>

	<p><strong>Utbildning</strong>. Vad har du pluggat egentligen? Börja med del du läst senast och arbeta dig omvänt kronologiskt mot begynnelsen. Tala om hur många poäng du samlat och var skolan ligger.</p>

	<p><strong>Arbetsresumé</strong>. Om du har en lång arbetslivserfarenhet vinner du på att utelämna dina <span class="caps">PRAO</span>-perioder ifrån högstadiet. Ta bara med de jobb som ser tyngst ut på pappret, i regel bör det räcka med fyra till fem jobb. Börja med att tala om vilken befattning du haft och på vilket företag. Sedan kan du göra en beskrivning av dina arbetsuppgifter på två till fyra meningar.</p>

	<p><strong>Övriga erfarenheter</strong>. Här har du möjlighet att glänsa loss med dina prestigetyngda befattningar i Lycksele Golfklubb och Unga Forskare. Plus naturligtvis även andra saker som inte passar in under utbildning och arbete.</p>

	<p><strong>Färdigheter</strong>. Ofta är det av vikt att betona en del färdigheter man införskaffat under åren och som kanske inte riktigt syns på studieförteckningen. Här anger du exempelvis din flytande italienska och ditt gnistrande IT-intellekt.</p>

	<p><strong>Referenser</strong>. För en del arbetsgivare sorgligt nog den viktigaste punkten. Ange alltid minst två referenser med telefonnummer. Om du har fått referensbrev eller arbetsintyg ifrån tidigare jobb kan du bifoga dem.</p>