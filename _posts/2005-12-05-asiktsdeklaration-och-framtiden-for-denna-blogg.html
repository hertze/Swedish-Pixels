--- 
title:      Åsiktsdeklaration och framtiden för denna blogg
created_at: 2005-12-05 18:47:31.791401 +01:00
keywords:   nätetikett,bloggsfären
description: Joakim Hertze skriver på webben
layout:     post
---

	<p>Ord. Man inbillar sig att man har kontroll över dem, men ständigt blir man varse att de lever sitt eget liv. Dess slutgiltiga innehåll och värde bestäms inte enbart av dess upphovsman, utan uppstår någonstans i tomrummet mellan författare och läsare.</p>

	<p>Den senaste tiden har jag fått signaler om att det råder viss oklarhet kring denna webbsajts avsändare. Allt som publiceras här är mina egna (Joakims) åsikter och funderingar. Här företräder jag <em>inte</em> min arbetsgivare, min familj, eller mina vänner. Av naturliga skäl är det oftast mina mer angelägna åsikter jag ventilerar här och ofta under en smula tillspetsade former. Jag inbillar mig nämligen att det är mer intressant att läsa än en blek fundering kring morgongröten och vart de sista minuterna innan bussen går egentligen tar vägen.</p>

	<p>En person som känner mig berättade att han/hon inte kände igen mig i texterna, där jag tydligtvis emellanåt uttrycker mig vasst och en smula arrogant. Det är möjligt, men det är i så fall ett stilistiskt grepp. Vi kan kalla det <em>Linda Skugge-effekten</em>. Jag är egentligen en rätt snäll ung man på det hela taget. Det är emellertid ett misstag att tro att jag ingjuter <em>hela</em> min personlighet i dessa sidor för alla och envar att uttolka. Det här är <em>inte</em> en dagbok.</p>

	<p>Jag försöker ha som riktmärke att det jag skriver i offentliga kanaler inte skall göra människor illa; allra minst människor jag känner och bryr mig om. Nu vet jag att jag har misslyckats med detta vid åtminstone ett tillfälle. För detta är jag hemskt ledsen. Framöver skall jag försöka att &#8212; i ännu större utsträckning &#8212; tänka mig för innan jag trycker på &#8221;publicera&#8221;-knappen. Jag är dock rädd för att risken för att såra aldrig helt går att eliminera; åtminstone inte så länge man vill göra mer än att referera muffinsrecept och nyheter. Om det senare är det enda alternativet lägger jag hellre ner bloggen och återgår till att skriva för byrålådan.</p>