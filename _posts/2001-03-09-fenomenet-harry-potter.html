--- 
title:      Fenomenet Harry Potter
created_at: 2001-03-09 13:41:00.791401 +01:00
keywords:   litteratur
description: Joakim Hertze skriver på webben
layout:     post
---

	<p>Ganska så nyligen satt jag under ett parasoll på spanska solkusten tillsammans med min flickvän och tempererade mig med en flaska kylt mineralvatten. I brist på bättre saker att ta mig för kunde jag inte låta bli att lyssna på folket som pratade runt omkring mig. Det mesta gick förstås inte att förstå (jag kan inte särskilt mycket spanska), vilket förmodligen var anledningen till att jag ägnade desto större intresse åt två brittiska herrar i övre medelåldern som slagit sig ner en bit bakom mig. Dessa två distingerade äldre imperialister diskuterade &#8220;Harry Potter, the phenomenon&#8221; med samma nerv och patos som de strax innan diskuterat sina respektive affärsrörelser. Det var då jag så sakta började att inse vidden av boken &#8220;Harry Potter and the Sorcerer&#8217;s Stone&#8221;, vilken jag läst så sent som dagen innan. Själv hade jag blivit introducerad i konceptet av en god vän som hade läst något om det i en av de större svenska kvällstidningarna och nyfiken som man är gick jag och köpte den första boken i serien för att se vad det var frågan om. På nolltid blev jag helt såld. Och jag verkar inte vara den förste.</p>

	<p>Böckerna handlar om en tillsynes vanlig pojke vid namn <strong>Harry Potter</strong>, vars föräldrar mystiskt förolyckats i hans tidiga barndom och som därför tvingas bo hos sina småaktigt elaka kusinföräldrar. Harrys grå vardagselände tar sig dock en märklig vändning då han erhåller ett antagningsbesked ifrån Hogwarts skola för häxkonster och trolldom. I och med detta börjar hans äventyr i den magiska värld som existerar parallellt med vår ordinära och tillsammans med sina nyvunna vänner <strong>Ron</strong>, <strong>Hermione</strong> och <strong>Hagrid</strong> växer han in i sin nya roll som berömd magiker.</p>

	<p>Hittills har författarinnan <strong>J.K. Rowling</strong> skrivit fyra barnböcker om trollkarlslärlingen och succén har vuxit för varje nytt verk. De första tre böckerna har tillsammans sålt i fler än 750 000 exemplar och när den senaste delen, &#8220;Harry Potter and the Goblet of Fire&#8221;, släpptes hade barn, såväl som vuxna, köat i timmar utanför bokaffären. Förlaget har till och med låtit trycka upp särskilda vuxenupplagor med mindre färgglada utsidor så vuxna inte skulle behöva känna sig generade när de läste boken offentligt. Filmrättigheterna till boken är sålda till Warner Bros. i <span class="caps">USA</span> och den första filmen om den unge trollkarlen beräknas vara ute år 2001. <strong>Chris Columbus</strong> skall regissera och hittills är det klart att <strong>Richard Harris</strong>, <strong>Alan Rickman</strong>, <strong>Robbie Coltrane</strong> och <strong>Maggie Smith</strong> skall medverka.</p>

	<p>Alla har dock inte blivit lika begeistrade över Rowlings skapelse. I <span class="caps">USA</span> förs livliga diskussioner om böckerna och exempelvis har vissa kristna grupper stämplat dem som direkt skadliga med motiveringen att historierna framställer magi och trolldom på ett positivt sätt. Harry Potter har blivit ifrågasatt i åtminstone 13 delstater och på vissa ställen har högläsningar ur böckerna till och med blivit bannlysta.</p>

	<p>Joanne K. Rowling drömde ihop en pojke vid namn Harry på ett försenat tåg mellan Manchester och London för tio år sedan. Större delen av den första boken skrev hon på sin fritid när hon jobbade som engelsklärare i Portugal. När hon nyskild återvände till sina hemtrakter med sin tre månader gamla dotter Jessica bestämde hon sig för att skriva klart boken innan hon ånyo tog ett jobb som lärare. För att slippa sitta instängd i sin trånga bidragsfinansierade enrums lägenhet i Edinburgh satte hon i system att köra omkring med sin dotter i barnvagn tills hon somnade, varpå hon rusade in med ekipaget på ett café för att skriva. När boken var färdig skrev hon, i brist på en ordbehandlare, två kopior på skrivmaskin som hon sedermera skickade in till olika förlag. Några dagar senare fick Joanne ett brev ifrån <strong>Christopher Little</strong> på förlaget Bloomsbury i London och hennes lycka var gjord.</p>

	<p>I sina böcker har J.K. Rowling på ett intelligent sätt kombinerat ett antal väl beprövade genrer: historien om den ordinära och hunsade föräldralöse som visar sig vara något extraordinärt, livet på internatskola, fantasy, samt den klassiska deckarberättelsen. Hon har skapat en medryckande historia om gott och ont, där det goda alltid vinner till sist. Den magiska världen framställs som en mer färgrik och mer intressant variant av vår vanliga värld där dock tillräckligt mycket i princip är gemensamt för att alla skall kunna känna igen sig. Magi har ingen religiös innebörd, utan beskrivs som något rent mekaniskt helt i analogi med att lära sig köra bil. Varje ny bok avhandlar ett nytt år för Harry på Hogwart och tonen blir lite mörkare och lite mer vuxen för varje del; folk dör och emellanåt framställs en del mer blodiga scener. Författarinnan planerar att skriva sju böcker om Harry, en för varje år på Hogwarts, och det är faktiskt så att hon redan har skrivit det sista kapitlet i den sista delen. Så det återstår att se om hypen håller i sig.</p>

	<h2>Böcker:</h2>

	<p>Harry Potter and the Sorcerer&#8217;s Stone<br />
(På svenska: Harry Potter och de vises sten)</p>

	<p>Harry Potter and the Chamber of Secrets<br />
(På svenska: Harry Potter och hemligheternas kammare)</p>

	<p>Harry Potter and the Prisoner of Azkaban</p>

	<p>Harry Potter and the Goblet of Fire</p>