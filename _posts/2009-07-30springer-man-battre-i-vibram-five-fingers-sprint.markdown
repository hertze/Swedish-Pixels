---
title: Springer man bättre i Vibram Five Fingers Sprint?
layout: post
---

<img src="/bilder/VFF-sprint.jpg" alt="VFF-sprint.jpg" border="0" width="590" height="236" />

Jag har helt gått över till att springa i Vibram Five Fingers och det känns skönt att lämna den övriga skoindustrin bakom sig. Eftersom det började kännas ofräscht att promenera i spring-svettiga skor har jag skaffat mig ett andra par.

Den här gången beställde jag [*VFF Sprint*][1], från [North Sport][2]. Sprint-modellen marknadsförs som mer lämpad för vattensporter och tuffare löpning, där skon behöver sitta bättre på foten. Medan Classic-modellen sitter åt med en elastisk ögla kring fotryggen har Sprint tre spännen med kardborrefästning; ett över vristen och ett på var sida om hälen. Det finns även mindre skillnader kring hur mycket gummi som går upp över akillessenan.

Jag har sprungit några gånger i min VFF Sprint och är över lag nöjd. Spännena gör att de sitter betydligt tightare på mina fötter än vad mina Classic av samma storlek gör. Risken att foten glider i skon, med efterföljande blåsbildning, är betydligt mindre. Priset för detta är risk för skavsår vid mediala (inre) fotranden, där vristbandet vänder i en ögla, innan det löper tillbaka upp över fotryggen och fäster. Om man drar åt spännet bildas en punkt med större tryck mot foten än skon i övrigt. När foten rör sig ger detta en hög sannolikhet för hudskador.

Jag har experimenterat med olika sätt att spänna skon och har kommit fram till att *balansen* mellan vristspännet och hälspännena är viktig. Om man drar åt vristspännet ordentligt, behöver man också dra åt hälspännena för att sprida trycket runt foten. För min egen del fungerar det bäst om jag inte drar åt spännena alls, utan lämnar dem löst sittande som dekoration.
Mina fötter går precis ner i ett par i storlek 44, vilket gör att de sitter bra på fötterna utan spännen. För min egen del går det därför precis lika bra att springa i VFF Classic, som i ett par Sprint. Risken för blåsor i fotsulorna är måhända större, men i gengäld finns ingen risk för skavsår kring fotranden.

Om man däremot har bekymmer med att hitta ett par välsittande VFF Classic är VFF Sprint värd att titta närmare på.

[1]: http://www.vibramfivefingers.com/products/products_Sprint_m.cfm
[2]: http://www.northsport.se/
