---
title: Vinterlöpning i skor från Feelmax
layout: post
---

<img src="/bilder/FeelMax_Niesa.jpg" alt="FeelMax Panka" title="FeelMax_Niesa.jpg" width="590" height="337" />

När höstrusken drog in över Skåne blev det obehagligt att springa i mina Vibrams. Tyget mellan tårna och på fotryggen absorberade iskallt regnvatten och fötterna domnade bort i kylan. Jag hade planerat att köpa ett par *Vibram Fivefingers Surge*, men de var slut hos återförsäljaren.[^1] Istället beställde jag ett par [Feelmax Panka][1], det finska alternativet till minimal sko.

Feelmax skor sägs -- liksom Vibram Fivefingers -- ge en skyddad barfotaupplevelse. Den finska varianten har en mer traditionell design, utan separata fack för tårna. Den en millimeter tjocka sulan är inte av gummi, utan ett kevlarliknande material från Continental. Resten av Panka är gjord i neoprene och mesh, medan andra modeller även finns i skinn.

Under första löprundan kändes det ovant. Den tunnare sulan gjorde att underlaget kändes än mer än i mina Vibrams. Avstampet kändes mindre distinkt än med Vibrams gummisulor -- en smula svampigare -- mer likt en naken fot. Känslan påminner om de mockasiner som var stapelvara hos dagmammor och på fritidsgårdar på 80-talet. Efter första rundan hade jag ett par hotspots på nya ställen, men redan efter andra rundan kändes det helt ok. Jag kan nu ledigt springa nio kilometer utan att fotsulorna tar nämnvärd stryk.

Jag inbillar mig att jag har en större tendens för ["top-of-the-foot pain"][3] i ett par Feelmax jämfört med Vibrams. Kanske beror det på att Vibrams elastiska gummisula motverkar dorsalextension i tårna, vilket de följsamma Feelmax inte gör. Det kan förstås också ligga helt andra -- och för mig dolda -- faktorer bakom.

Panka klarar torr snö och regnvåta vägar bra, men släpper in en smula väta när man springer genom slask. Själva sulan är vattentät, men överdelen av skon verkar inte vara det. Jag har som lägst sprungit vid femton minusgrader. Så länge jag höll mig i rörelse behöll fötterna värmen, men så fort jag började gå gick kylan rakt upp genom de tunna sulorna. Knappast förvånande. Emellertid går det utmärkt att ha strumpor på sig i skorna, vilket är en fördel under del kalla månaderna.

Min enda farhåga när det gäller Feelmax gäller hållbarheten. Efter ett par månader har jag slitit upp sulorna så pass att man ser ett tydliga fotavtryck på undersidan, men jag tycks inte vara i närheten av nöta hål i dem. Det återstår att se om de håller lika länge som mina Vibrams.
Feelmax har släppt en ny sko speciellt utvecklad för löpning. [Osma][2] har en tjockare sula och mer traditionell utseende för en löpsko. Just nu är den slut i min storlek, men jag är sugen på att skaffa ett par när lagren fylls på i vår.

[1]: http://northsport.se/product.html/feelmax---panka?category_id=90
[2]: http://northsport.se/product.html/feelmax---osma?category_id=90
[3]: http://runningbarefoot.org/?p=1186

[^1]: Efterföljaren verkar vara [Vibram Fivefingers KSO Trek Tex](http://northsport.se/product.html/fivefingers---kso-trek-neopren?category_id=19), vilken ser ut att passa utmärkt till Batman-dräkten.
