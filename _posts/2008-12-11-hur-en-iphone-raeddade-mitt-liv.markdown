--- 
title:      Hur en iPhone räddade mitt liv
created_at: 2008-12-11 14:10:31.791401 +01:00
keywords:   iphone, gtd, kalender, things, omnifocus
filter:     markdown
description: Joakim Hertze skriver på webben
layout:     post
---
doc_prefix: c2008-12-11

Vi har alla olika typer av data vi behöver ha med oss i det dagliga livet. Mitt eget behov faller grovt ut i tre olika kategorier:

* Kontaktuppgifter (adresser och telefonnummer)
* Kalenderdata (möten, mottagningstider)
* Uppgifter att utföra (todos)

Tidigare har jag haft mina kontaktuppgifter i mobiltelefonen och mina kalenderdata i en papperskalender[^1]. Mina uppgifter har jag haft i huvudet -- eller åtminstone försökt ha dem där. Jag har uppenbarligen hankat mig fram med denna uppställning, men med påtagliga besvär. I somras köpte jag en iPhone 3G och livet förändrades över en natt.

## Kontaktuppgifter ##

Fram tills dess att mobiltelefonen slog igenom hade jag alla mina adresser och telefonnummer i min gamla Filofax. Jag orkade sällan skriva om uppgifterna, utan la till ny information på Postit-lappar, eller på helt lösa papperslappar. Sedan gick jag över till att ha _viss_ kontaktinformation i telefonen, men resten i det gamla papperssystemet. Det var precis lika rörigt som det låter. När jag väl behövde en uppgift visste jag aldrig var jag skulle börja leta och inte heller om jag kunde lita på den information jag fann.

Apples iPhone innehåller en underbar adressbok, som synkar med adressboken på min Mac. Jag har nu samlat alla uppgifter på _ett_ ställe och det är en sådan lättnad. Den obehagliga känslan av att aldrig ha koll försvinner när man förbinder sig till att samla all information på ett ställe och anstränger sig för att alltid hålla den uppdaterad.

## Kalenderdata ##

Jag har använt alla upptänkliga storlekar och former av papperskalendrar genom åren. De har många fördelar, men framför allt är det enkelt att lägga till information. Jag såg att en hel del använde digitala kalendrar -- i Outlook, iCal, Google etc., men jag förstod aldrig vitsen. Vem hade möjlighet sätta sig vid en dator varje gång man snabbt behövde kolla eftermiddagens schema? 

Så lanserades iPhone i Sverige och förutsättningarna ändrades helt för mig. Plötsligt fanns det en realistisk möjlighet att bära med sig digitala kalenderdata. I somras bestämde jag mig således för ett göra ett experiment, för att se om det krävdes en tids kontinuerliga användning av ett digitalt system för att se fördelarna. Det gjorde det. Visserligen tar det fortfarande längre tid för mig att lägga till information i min kalender (eftersom inmatningen huvudsakligen sker via min iPhone), men gengäld får jag _sökmöjligheter_, _enkla ändringar_ och -- framför allt -- _skalbarhet_. En digital kalender rymmer så lite, eller så mycket information du vill i ett och samma gränssnitt.

Det finns förstås nackdelar också, men de är relaterade till mjukvaran och inte det digitala paradigmet. Eftersom kalenderapplikationen är utvecklad av amerikanare finns inget stöd för veckonummer, vilket är en stor artikel inom den svenska sjukvården. Man kan inte heller se vilka dagar som är helgdagar.

Det förra kan man till viss del komma runt genom att vara besvärlig: "Jaha, du säger vecka 34. Vilka _datum_ pratar vi om då?". Resten kan man lösa med en litet [extra program] [3] till telefonen, som just översätter datum till veckonummer.

Heldagarna kommer man hjälpligt på spåren genom att prenumerera på kalendern [Svenska helgdagar] [1], från [iCalShare.com] [2].

## Saker att göra ##

I takt med att livets komplexitet har ökat har det blivit allt svårare för mig att hålla reda på vad som måste göras. Jag har under årens lopp försökt hitta olika sätt att tackla detta, med allt från papperslistor till digitala listor via webbgränssnitt. Ingenting har fungerat, av den enkla anledningen att det varit för omständligt. Papperslistor är inte tillräckligt flexibla och måste hela tiden skrivas om. Webbgränssnitt kräver en dator, vilket jag inte alltid har tillgång till i mitt jobb.

Min iPhone löser även detta bekymmer. Jag har installerat ett litet program som hjälper mig att administrera listor över mina uppgifter.[^2] Jag har alltid dessa listor med mig och de synkas till min Mac. Det är enkelt att lägga till, ändra och bocka av saker allteftersom. Det här är första gången GTD[^3] har fungerat hjälpligt för mig, vilket är något av en personlig revolution.

## Annat ##

Man kan använda sin iPhone till mindre viktiga saker också. Jag läser mina RSS-flöden och kollar Twitter -- ofta när jag sitter på bussen. Jag sköter även grovsorteringen av min epost (triage) direkt via den medföljade epost-klienten. Dessutom innehåller ju iPhone en telefon och en musikspelare -- allt i ett litet förföriskt paket.

Jag kan ärligt säga att jag har svårt att föreställa mig livet utan denna pryl. Det är måhända tragiskt, men icke desto mindre sant.

[^1]: Den senaste var en [Moleskine veckokalender] [4], som jag avgudade på så många sätt.
[^2]: [Omnifocus] [5] ännu så länge, men jag hoppas mycket på [Things] [6].
[^3]: [Getting Things Done] [7]

[1]: http://icalshare.com/article.php?story=20071019163821277
[2]: http://icalshare.com/
[3]: http://www.bitfield.se/iphone/week/index.html
[4]: http://www.moleskine.com/eng/_interni/catalogo/Cat_int/catalogo_diaries.htm
[5]: http://www.omnigroup.com/applications/omnifocus/iphone/
[6]: http://culturedcode.com/things/iphone/
[7]: http://en.wikipedia.org/wiki/Getting_Things_Done