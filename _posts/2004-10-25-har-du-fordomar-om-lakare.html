--- 
title:      Har du fördomar om läkare?
created_at: 2004-10-25 19:04:53.791401 +01:00
keywords:   läkare,sjukvård
description: Joakim Hertze skriver på webben
layout:     post
---

	<p>Den senaste tiden har jag och mina yngre kollegor haft en del animerade debatter i TV-soffan om vår professions väl och ve. Vi arbetar idag i en verklighet där en läkare har allt ansvar för samhällsmedborgarens medicinska välmående, men är totalt bakbunden av politiker och ekonomer.</p>

	<p>För inte så hemskt länge sedan var en läkare en högt aktad auktoritet som sällan, eller aldrig, ifrågasattes och där det inte fanns någon möjlighet att bli anmäld till det som idag är <acronym title="Hälso- och Sjukvårdens Ansvarsnämnd"><span class="caps">HSAN</span></acronym>. Idag tycks en oroväckande stor del av allmänheten anse att läkare är snåla girigbukar som mycket väl kan ordna folks ekonomi och sociala bekymmer om de bara hade velat. Man tycks anse att tjugo års skatteinbetalningar ger en rätt att kräva vad man vill av sjukvården; om man inte får som man vill anmäler man doktorn till en myndighet som idag fokuserar på att tränga in enskilda läkare i ett hörn snarare än att förbättra den kringorganisation som i majoriteten av fallen tvingat fram misstagen. Media tycks idag älska att hänga ut min yrkesgrupp i precis samma omfattning som politiker och företrädare för polismyndigheten, men vi har då oftast ingen möjlighet att bemöta kritiken  på grund av de sekretesslagar som kringgärdar vårt arbete.</p>

	<p>Man kan förstås tycka vad man vill om denna utveckling. Jag är själv glad att äldre tiders empatistörda och auktoritära läkare är en utgående artikel, men tycker nog att samhällets attityd gentemot yrket kunde förbättras. Vi är alla överens om att dagens sjukvård är ett sjunkande skepp, men man borde nog koncentrera kritiken till rederiet snarare än till alla de som står under däck och öser vatten. <br />
Om man vill ha unga människor som tar sig igenom den skärseld som läkarutbildningen ändå är får man nog se till att målet är värt strävan.</p>

	<p>Jag är naturligtvis så mycket part i målet som man någonsin kan bli och utgår ifrån att mina åsikter inte är allmänt stoff. Det vore roligt att få reda på vad människor utanför mitt yrke tänker om läkare, varför jag satt ihop följande lilla lista med frågor. Det hade varit hemskt intressant om ni som läser detta har lust att besvara dem i en kommentar. Vem vet, kanske blir det debatt?</p>

	<p>Här kommer frågorna:</p>

	<ul>
		<li>Hur mycket tjänar en nylegitimerad läkare varje månad? Tycker du att han eller hon är värd denna lön?</li>
		<li>Finns det en gräns för hur många timmar per dygn en läkare får arbeta?</li>
		<li>Får en ung nylegitimerad läkare ha ett Statoil-kort, öppna ett mobiltelefonabonnemang, eller ta ett litet lån?</li>
		<li>Är en allmänläkare (=distriktsläkare) specialistkompetent?</li>
		<li>Får en läkare flyttbidrag av Arbetsförmedlingen när de måste flytta för att få jobb?</li>
		<li>Är det din läkare som bestämmer om du får bli sjukskriven eller inte?</li>
		<li>Får läkare strejka för att tvinga sin arbetsgivare till bättre arbetsvillkor?</li>
		<li>Är det läkarens fel att du får vänta 12 timmar på akuten med din onda mage?</li>
	</ul>