--- 
title:      Skapa din egen tur
created_at: 2004-08-06 15:11:12.791401 +01:00
keywords:   lycka
description: Joakim Hertze skriver på webben
layout:     post
---

	<p>I tidningen <a href="http://www.leva.nu">Leva!</a>, nummer 7 2004, kan man läsa en intervju med de amerikanska psykologen <a href="http://phoenix.herts.ac.uk/PWRU/RWhomepage.html"><b>Richard Wiseman</b></a>. Han hävdar att tur inte är något man föds med, utan frukten av självutveckling, hårt arbete och envishet. Under åtta år har han intervjuat hundratals ovanligt lyckosamma, eller otursförföljda individer och har på så vis funnit fyra grundläggande principer för hur turknuttar ser på livet:</p>

	<ul>
		<li><strong>Öka dina chanser.</strong> Tur är slumpens utslag till vår fördel. Se därför till att öka sannolikheten för att du får det utslag du vill ha. Om du exempelvis vill ha en viss typ av jobb ökar naturligtvis chansen om du söker det på femtio olika ställen istället för ett. Håll koll på hur världen funkar, för att optimera dina chanser.</li>
		<li><b>Följ dina ingivelser.</b> Lyssna på din inre röst. Det man gillar att göra gör man bra och blir därmed framgångsrik. Våga prova nya saker, du kanske blir positivt överraskad. Jag har själv lite svårt att se hur gemene man kan följa detta råd fullt ut. Man måste ju trots allt försörja sig.</li>
	</ul>

	<ul>
		<li><b>Vänta dig att du skall ha tur.</b> Det här handlar väl om gammalt hederligt positivt tänkande. Gå in för dina göromål med inställningen att det kommer att gå bra och bli roligt. Lyckosamma människor tycks förvänta sig att turen skall hålla i sig även i framtiden och försöker uppnå sina livsmål även om möjligheterna ser små ut.</li>
		<li><b>Förvandla din otur till tur.</b> När saker skiter sig, analysera varför och använd dessa kunskaper till något positivt. Försök se det positiva i situationen när det inte går som du tänkt. Tur och otur är bara personliga värderingar av slumpens utfall.</li>
	</ul>

	<p>Dessa principer innebär ett rätt krasst sätt att se på livet, men jag tror själv att det ligger en hel del i det här. Du är själv ansvarig för dina framgångar; inget eller ingen annan kommer att göra jobbet åt dig. Väljer man att se tillvaron på detta sätt är det lätt att tyngas ner fullständigt över ansvaret det innebär att inte kunna skylla sin otur och sina tillkortakommanden på andra mänskliga eller övermänskliga makter, men samtidigt betyder det att man själv har möjlighet att skapa det liv man vill ha. Det är en rätt häftig tanke.</p>