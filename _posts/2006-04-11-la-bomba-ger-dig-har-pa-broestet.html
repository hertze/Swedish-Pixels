--- 
title:      La Bomba ger dig hår på bröstet
created_at: 2006-04-11 12:30:57.791401 +01:00
keywords:   kaffe,recension
description: Joakim Hertze skriver på webben
layout:     post
---

	<p class="ingress">Det är min fasta övertygelse att gott kaffe är en konkret och fullt gångbar väg till lycka. I en serie blogginlägg ämnar jag testa mig igenom en del av utbudet av espressoblandningar i sökandet efter &#8221;the God Shot&#8221;. </p>

	<p><img src="/bilder/6.jpg" style="float:right; margin:4px 0 4px 8px;" title="La Bomba" alt="La Bomba" width="100" height="121" /> <strong>La Bomba</strong>, från <a href="http://www.johanochnystrom.se/"><strong>Johan &#38; Nyström</strong></a>, är en espressoblandning bestående av 40% robusta och 60% arabicabönor, vilket antyder att det kanske inte är något för den med sköra magslemhinnor. Likväl är det just La Bomba som hittills bjudit mig på mina finaste kaffeminnen. Hos min kaffehandlare köper man ett kilo för 160 kronor, vilket torde göra blandningen till en av de billigare.</p>

	<p>Rätt bryggd ger La Bomba en espresso med en nötbrun tjock crema, som till sin textur påminner om lätt vispad grädde. När man stoppar näsan i koppen fylls den av en angenämt rökig doft, vilket kanske för somliga väcker allt för obehagliga gamla cigarrminnen till liv. För mig, som aldrig kräkts av en <em>Davidoff</em>, är detta emellertid ett plus i kanten.</p>

	<p>När man så slutligen låter drycken rulla in i munnen förvånas man över den naturliga sötma som kittlar tungspetsen. Johan &#38; Nyström rekommenderar att man sötar drycken, men det tycker jag själv är onödigt. Espresson har en rund generös kropp och en god balans mellan en liten pigg syra och en krävande beska, där den senare framförallt går igenom i eftersmaken. Där återfinner man även de tobaksnoter och den rökighet som inledningsvis bjöd upp näsans doftreceptorer, men även en påtaglig jordighet.</p>

	<p>Sammanfattningsvis är La Bomba en ytterst prisvärd blandning för den som gillar en espresso med sting. Aldrig har det varit så skönt att få en snyting mitt i nyllet.</p>

	<p><strong>Betyg: 5/5</strong></p>