--- 
title:      Babelfisks guide till erogena zoner
created_at: 2001-01-13 13:39:00.791401 +01:00
keywords:   kärlek,erotik
description: Joakim Hertze skriver på webben
layout:     post
---

	<p>Ordet erogen är en syntes av grekiskans <em>eros</em> (kärlek) och <em>gennan</em> (alstra) och betyder således något som växer sexuella lustkänslor. Förmodligen har människan sedan urminnes tider lagt märke till att vissa delar av kroppen är mer känslig än andra för beröringar avsedda att väcka sexuella sensationer. Detta är något som den moderna tidens vetenskap har sedan har belagt, då många av dessa punkter är rikare på nervändar än andra. Nedanstående förteckning är de zoner man i allmänhet brukar benämna som erogena, men naturligtvis varierar det mycket från person till person. Om du vill ha reda på vad som funkar för just dig finns nog bara ett sätt. Prova.</p>

	<h2>Henne</h2>

	<p><strong>Läpparna</strong>. Det vanligaste misstaget stadgade killar verkar begå är att inte lägga tillräckligt mycket tid på kyssar. Försök att vara lite kreativ. Variera dina ömhetsbevis såväl i intensitet som lokalisation. Du behöver inte hålla dig bara till hennes läppar, utan vandra gärna vidare till panna, ögonlock, öron o.s.v. Bonuspoäng får du om du kan hålla dig till enbart kyssar under några minuter och på så sätt låta henne indikera när hon är redo för att gå vidare.</p>

	<p><strong>Håret</strong>. Har du någonsin undrat över varför många kvinnor har som vana att titt som tätt fingra med sitt hår? Tydligen är det inte bara en nervös ovana, utan många kvinnor gör det för att det känns bra. Håret och hårbottnen är i själva verket mycket känsliga för stimulering och är en alldeles utmärkt källa för hennes välbefinnande.</p>

	<p><strong>Fingrar och tår</strong>. Fingrarna representeras av ganska stora delar av hjärnans sensoriska områden och är bra mycket känsligare än man kanske tror. Prova att låta din tunga leka med hennes fingrar och tår. Gå sedan över till att försiktigt suga på dem. Är hon i rätt stämning kan vad som helst hända.</p>

	<p><strong>Brösten</strong>. Detta område är ett tämligen välkänt territorium för de flesta killar. Det vanligaste misstaget här är istället att man går alltför hårt åt dem innan hon känner sig redo. Ta det lugnt! Håll fingrarna borta från själva bröstvårtan tills du märker att det är dags.</p>

	<p><strong>Ryggslutet</strong>. En vansinnigt underskattad zon. Prova att ge henne en försiktig massage här nere och du ökar på så sätt blodflödet till &#8220;undre kroppshalvan&#8221;. Bonuspoäng får du om du komplimenterar henne med kyssar över ländryggen.</p>

	<p>&#8220;<strong>Mjuka ställen</strong>&#8220;. Med denna kryptiska rubrik menas ställen som lårens insida, knäveck, armbågsveck och jugulumområdet på halsen (du vet, den där rundningen ner mot bröstbenet). Varsamma smekningar och kyssar på dessa ställen kan uträtta underverk.</p>

	<p><strong>Rumpan</strong>. Det är kanske inte allmänt känt, men många kvinnor gillar att få sin bak smekt och ombesörjd i större utsträckning än man kanske tror. De är inte lika känsliga som brösten och tål därför i viss utsträckning lite tuffare tag.</p>

	<p><strong>Perineum</strong>. Perineum är området mellan vagina och anus och är ett mycket känsligt område som ofta förblir outforskat. Det innebär också att du måste vara mycket försiktig just här. Använd din tunga eller varsamma smekningar med dina fingrar.</p>

	<p><strong>Klitoris</strong>. Det här är väl målområdet för väldigt många killar. Ett gott råd är dock att vänta lite innan du stimulerar denna punkt. Det är nog användbart att veta att klitoris är uppbyggd på samma sätt som mannens ollon och det innebär att de flesta kvinnor i slutändan behöver ha direkt stimulering av klitoris för att uppnå maximal njutning. Till skillnad från mannens ollon blir klitoris dock inte hypersensitiv efter orgasm, utan många kvinnor tycker om fortsatt uppmärksamhet på denna punkt även efteråt.</p>

	<p><strong>G-punkten</strong>. G-punkten (Graffenbergs punkt) är förmodligen vår tids heliga graal. Otaliga är de som söker denna mytomspunna struktur, som i själva verket är en samling nervändar ca. fem centimeter upp i vaginas framvägg. Stimulans av denna punkt lär ge en annan sorts orgasm än ren stimulans av klitoris. Kanske värt ett besök.</p>

	<h2>Honom</h2>

	<p><strong>Bröstvårtor</strong>. Förvånande nog tycker även många killar att det är upphetsande när tjejen smeker och suger på hans bröstvårtor. Det kan i alla fall vara värt ett försök.</p>

	<p><strong>Perineum</strong>. Hos många killar är perineum extremt känsligt för sensuell beröring. Särskilt då området omedelbart bakom pungen. Prova gärna att massera lite lätt med fingret. Det kan leda till oanade sensationer.</p>

	<p><strong>Frenulum</strong>. Frenulum är den lilla åsen på undersidan av glans som utgör fortsättningen av penissömmen. På många killar är detta ett formidabelt ställe för att framkalla njutning.</p>

	<p><strong>Pungen</strong>. Även om pungen och penisskaftet kanske inte riktigt är lika känsligt för stimulans som ollonet så är det ändå många killar som njuter av att få dessa strukturer smekta och stimulerade.</p>

	<p><strong>Ollonet</strong>. Tja. Vad skall man säga. Det är väl aldrig fel att stimulera detta område. I slutändan är detta den enda vägen till en manlig orgasm. Vi är enkla.</p>