---
title: Alla såser, alla grönsaker
layout: post
---

Jag har startat ett komplement till Swedish Pixels, kallat [*Alla såser, alla grönsaker*](http://log.hertze.com).
Det traditionella bloggformatet, med rubrik, brödtext och kommentarer ger mig allt mer prestationsångest. Även om jag gillar mitt publiceringssystem (Movable Type) har en känsla av tungroddhet kommit att gnaga mig. När jag försöker skala av mitt liv i övrigt känns ett fullfjädrat *content managmenent system* som betong kring anklarna. Jag har sett mig om efter alternativ och har fastnat för [Tumblr](http://tumblr.com).
Jag undersökte även [Posterous](posterous.com/) och gillade verkligen deras koncept. Deras epost-baserade publiceringssystem är verkligen genialt. Tumblr vann mig över med ett mer mångsidigt gränssnitt, men framför allt för att det utvecklas av *Marco Arment*, mannen bakom [Instapaper](http://www.instapaper.com/). Om Tumblr är Apple så är Posterous Google. Jag gillar att Tumblr skiljer på olika typer av innehåll och att det hanterar en bloggpost annorlunda än en länk, eller en bild. Jag gillar att man inte ens behöver ange en rubrik. Det känns lätt och befriande.

Samtidigt känns det en smula olustigt att överlåta mitt innehåll till ett annat företag. Mina texter kommer finnas hos en server hos Tumblr och inte i en databas på mitt eget webbhotell. Jag har dock bestämt mig för att ge det en chans.
*Alla såser, alla grönsaker* är tänkt att samla länkar, bilder och textfragment, medan Swedish Pixels i fortsättningen kommer att innehålla längre texter. Mitt mål är att Alla såser... skall vara ett digitalt nav, som samlar alla mina digitala kanaler på ett ställe. Om allt går som jag hoppas kommer mina Tweets och länkar till texter på Swedish Pixels finnas där, mitt i flödet.
