--- 
title:      Bloggandets hjärta
created_at: 2005-10-31 22:07:11.791401 +01:00
keywords:   bloggsfären
description: Joakim Hertze skriver på webben
layout:     post
---

	<p><strong><a href="http://intressant-dev.blogspot.com/2005/10/kampen-om-bloggosfren.html">Intressant-Johans</a></strong> <a href="http://sydsvenskan.se/samtidigt/article124967.ece">analys</a> av bloggvärldens tendens till bristande interaktioner verkar ha rört om rejält här och var. Bland kommentarerna till inlägget <strong><a href="http://mymarkup.net/blog/archives/008286.html">Några citat samlade, bara, om bloggar så klart</a></strong> sätter Erik och Gudmundsson äntligen ord på den känsla som genomsyrat mig de senaste veckorna. Här utmejslas bloggandets hjärta:</p>

	<blockquote>
		<p>Jag kräver av en blogg att den ska vara något mer än elektroniskt publicerad text. Den ska kommunicera på ett sätt som texten i sig inte förmår. Och då krävs antingen kommentarsfunktion eller länkar.</p>
	</blockquote>

	<p>Detta är banne mig det bästa jag läst på länge. Jag försöker för närvarande själv komma tillbaka efter ett par månaders publiceringsuppehåll och jag måste säga att jag inte riktigt känner igen den bloggsfär jag lämnade. Det som en gång var ett tämligen tajt och överskådligt nätverk har nu vuxit så det knakar och spätts ut med allehanda sajter som inte har mer gemensamt än att de kallar sig själva för bloggar. Kidsen migrerar från <em>Lunarstorm</em> till <em>Blogger</em> som aldrig förr och själva nätverkandet verkar få stå tillbaka alltmer till förmån för inlägg i dagboksform i ny uppdaterad förpackning. Det här är väl knappast förvånande på något sätt utan en naturlig utveckling när en ny företeelse får grepp bland allmänheten. Jag undrar vad som kommer ut i andra ändan.</p>