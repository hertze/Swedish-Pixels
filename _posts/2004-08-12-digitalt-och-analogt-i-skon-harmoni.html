--- 
title:      Digitalt och analogt i skön harmoni
created_at: 2004-08-12 19:00:16.791401 +01:00
keywords:   fotografi,Nikon
description: Joakim Hertze skriver på webben
layout:     post
---

<p>I mina tidiga tonår pysslade jag en del med konventionell fotografi och provade någon enstaka gång till och med att blaska med framkallningsvätskor och pappas gamla förstoringsapparat. Jag tröttnade rätt fort då jag upplevde processen som alltför omständlig och svårkontrollerad. Allt pluggande har sedan gjort att fotointresset fått samla damm på hyllan tillsammans med min trogna analoga systemkamera.</p>

	<p>För några år sedan hade digitalkamerorna äntligen blivit så pass billiga att till och med jag hade råd att köpa en. Den var en riktig hit och jag och Anna fotade åt både höger och vänster. I våras uppgraderade vi till sist till en digital systemkamera (<em>Nikon <span class="caps">D70</span></em>) och lyckan var total. Fram tills nyligen hade de flesta bilder inte kommit längre än hårddisken, eller möjligtvis <a href="http://foto.hertze.com">webben</a>, men nu har vi bestämt oss för att börja kopiera en del även till fotopapper. Vi har anlitat <a href="http://www.proprint.se/"><strong>ProPrint</strong></a>, ett litet Umeåbaserat företag, och har blivit mer än nöjda med resultatet.</p>

	<p>Det är så här det skall vara; ett skönt giftermål mellan analogt och digitalt. Visst kan man kolla in sina bilder på TVn eller monitorn, men det blir inte samma känsla som att hålla en papperskopia i handen. De digitala originalen gör att man kan tweeka bilderna en smula i <em>Photoshop</em> och faktiskt få dem att bli som man kommer ihåg ögonblicket. Enkelt, effektivt och fantastiskt!</p>

	<p>Vän av ordning kan naturligtvis fråga sig om man verkligen får lov att manipulera sina bilder. Jag har inget problem med det, såvida det inte handlar om fotografiskt bevismaterial. Jag justerar mer än gärna mina egna bilder så de motsvarar den inre bild jag har av fotoögonblicket. Man kan ju trots allt hävda att det inte finns en verklighet, endast perceptioner.</p>